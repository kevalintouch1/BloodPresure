<!DOCTYPE html>
<html>
<head>
	<link rel="stylesheet" type="text/css" media="all" href="style.css">
</head>
<body>
<h3>अवलोकन</h3>
<p> आपकी हृदय गति, या पल्स (नाड़ी) को बीट्स प्रति मिनट (बीपीएम) में मापा जाता है। कार्डियो व्यायाम जैसे दौड़ने के दौरान हृदय गति बढ़ सकती है। दौड़ते समय आपकी हृदय गति इस बात का अच्छा माप हो सकता है कि आप कितनी मेहनत कर रहे हैं। </p>
<p>जैसे-जैसे आपकी चाल और वर्कआउट की दर बढ़ती जाती है, वैसे-वैसे आपकी हृदय गति भी बढ़ती जाती है। रक्त आपकी मांसपेशियों में संचारित होता है ताकि उन्हें ऑक्सीजन और पोषक तत्व प्राप्त हो सकें जिनकी उन्हें आवश्यकता होती है। </p>
<p>आप अपनी उम्र और अधिकतम हृदय गति के आधार पर फॉर्मूला का उपयोग करके दौड़ने के लिए टार्गेट हृदय गति निर्धारित कर सकते हैं। दौड़ते समय आपको अपनी अधिकतम हृदय गति के 50 से 85 प्रतिशत तक ट्रेनिंग करनी चाहिए। </p>
<p>यदि आपकी हृदय गति इससे नीचे गिरती है, तो अपने व्यायाम से बेहतर परिणाम प्राप्त करने के लिए आपको गति बढ़ानी पड़ेगी। यदि आपकी हृदय गति अधिकतम तक पहुँच जाती है तो दौड़ पूरी करने में सक्षम होने के लिए गति कम कर लें। ट्रैक करने के लिए हार्ट रेट मॉनिटर का प्रयोग करें। </p>
<h3>दौड़ते समय औसत हृदय गति</h3>
<p> दौड़ते समय हर व्यक्ति के लिए औसत हृदय गति अलग होती है। क्योंकि इस पर निम्न कारकों का प्रभाव पड़ सकता है: </p>
<p><strong>1. आयु </strong></p>
<p><strong>2. स्वास्थ्य स्तर: धावकों का रेस्टिंग हार्ट रेट नॉनएथलेटिक लोगों की तुलना में कम होता है </strong></p>
<p><strong>3. हवा का तापमान: गर्मी और उमस हृदय गति बढ़ा सकती है </strong></p>
<p><strong>4. दवाओं का प्रयोग: बीटा ब्लॉकर जैसी दवाएं हृदय गति को कम और थायरॉइड की दवा की ज्यादा खुराक हृदय गति को बढ़ा सकती हैं।</strong></p>
<p><strong> 5. तनाव: तनाव से आने वाली भावनाएं हृदय गति को कम या ज्यादा कर सकती हैं। </strong></p>
<p>20 से 45 वर्ष के अधिकतर धावक औसतन 100 से 160 बीपीएम के बीच ट्रेनिंग करते हैं। लेकिन यह औसत कई कारकों पर निर्भर करता है जिसमें आपकी अधिकतम हृदय गति और वर्तमान स्वास्थ्य स्तर शामिल है। आप अपनी टार्गेट हृदय गति रेंज निर्धारित करने के लिए नीचे दिये गये फॉर्मूला और चार्ट का प्रयोग कर सकते हैं। </p>
<h3>अपनी आदर्श रनिंग हृदय गति कैसे निर्धारित करें</h3>
<p> आदर्श रनिंग हार्ट रेट निर्धारित करने के लिए, पहले आपको अपनी अधिकतम हृदय गति की गणना करनी होगी। </p>
<p>अपनी अधिकतम हृदय गति की गणना करने के लिए अपनी उम्र को 220 से घटा दें। </p>
<p>उदाहरण के लिए, यदि आप 30 वर्ष के हैं तो आपकी अधिकतम हृदय गति 190 होगी। </p>
<p>ध्यान रखें कि यह बस एक गाइड है। आपकी अधिकतम हृदय गति किसी भी दिशा में 15 से 20 बीपीएम तक अलग हो सकती है। </p>
<p>अमेरिकन हार्ट एसोसिएशन की अनुशंसा है कि शुरुआती, और मध्यम तीव्र व्यायाम के लिए अधिकतम हृदय गति के 50 से 75 प्रतिशत का टार्गेट रखना चाहिए। </p>
<p>तेज गतिविधियों के दौरान आप अपनी अधिकतम हृदय गति के 70 से 85 प्रतिशत पर काम कर सकते हैं। नीचे दी गई तालिका का प्रयोग एक सामान्य गाइड के रूप में करें। आपकी हृदय गति 15 से 20 बीपीएम अधिक या कम हो सकती है। ट्रैक रखने के लिए मॉनिटर का प्रयोग करें।</p>
<p>&nbsp;</p>
<h2> <img src="1.jpg" width="95%" height="320"></h2>
<p>&nbsp;</p>
<h3>जब हृदय गति बहुत अधिक हो</h3>
<p>लंबे समय के लिए अधिकतम हृदय गति से ऊपर जाना आपके स्वास्थ्य के लिए हानिकारक हो सकता है। और खासतौर से यदि आप व्यायाम में नए हैं तो। </p>
<p>शौकिया हॉकी खिलाड़ियों के वन स्टडी ट्रस्टेड सोर्स में पाया गया है कि जो खिलाड़ी खेलते समय लगातार अपना लक्ष्य और अधिकतम हृदय गति बढ़ाते रहते हैं, व्यायाम के बाद उनकी रिकवरी की दर खराब होती है। उनमें हृदय संबंधी समस्याओं का खतरा भी बढ़ जाता है, जैसे: </p>
<p><strong>1. अतालता यानी अरिद्मियस </strong></p>
<p><strong>2. सीने में दर्द </strong></p>
<p><strong>3. बेचैनी </strong></p>
<p>यदि दौड़ते समय आप बार-बार अपनी अधिकतम हृदय गति पर पहुँच जाते हैं तो आपको थोड़ा रुक जाना चाहिए या आरामदायक चाल से दौड़ना चाहिए। यदि आपका सर चकराता है, बेहोशी या बीमार महसूस करते हैं तो व्यायाम करना बंद कर दें। </p>
<h3>हार्ट रेट ट्रेनिंग क्या है ? </h3>
<p>आपको कितनी तेज दौड़ना चाहिए इसके लिए, हार्ट रेट ट्रेनिंग प्रति किमी गति के बजाय बीपीएम पर काम करती है। हार्ट रेट ट्रेनिंग में आपकी अधिकतम हृदय गति के आधार पर ज़ोन का प्रयोग होता है। </p>
<p>आपकी अधिकतम हृदय गति के आधार पर निम्नलिखित पाँच ज़ोन हैं: </p>
<p><strong>ज़ोन 1: अधिकतम हृदय गति का 50 से 60 प्रतिशत </strong></p>
<p><strong>ज़ोन 2: अधिकतम हृदय गति का 60 से 70 प्रतिशत </strong></p>
<p><strong>ज़ोन 3: अधिकतम हृदय गति का 70 से 80 प्रतिशत </strong></p>
<p><strong>ज़ोन 4: अधिकतम हृदय गति का 80 से 90 प्रतिशत </strong></p>
<p><strong>ज़ोन 5: अधिकतम हृदय गति का 90 से 100 प्रतिशत </strong></p>
<p>अपने लक्ष्य के अनुसार आप अलग-अलग ज़ोन में ट्रेनिंग कर सकते हैं।</p>
<p>उदाहरण के लिए मैराथन दौड़ने वाले लोग कई किलोमीटर तक गति स्थिर बनाए रखने पर फोकस करते हैं। वे अपनी आधी ट्रेनिंग ज़ोन 1 और 2 में बिताना पसंद करते हैं। हालांकि वे ज़ोन 3 और 4 में थोड़ी स्पीड या इंटर्वल ट्रेनिंग कर सकते हैं।</p>
<p>यदि आप 5K (किलोमीटर) के लिए ट्रेनिंग कर रहे हैं तो आप शायद ज़ोन 3 से 4 में समय बिताना पसंद करें। बेहतरीन एथलीट और स्प्रिंटर्स ज़ोन 4 और 5 में ट्रेनिंग पर अधिक फोकस कर सकते हैं। </p>
<p>अपनी ट्रेनिंग को ट्रैक करने के लिए हार्ट रेट मॉनिटर का प्रयोग करें। यदि आप स्वयं को अक्सर ज़ोन 4 या अधिक में पाते हैं तो शायद आपको थोड़ा धीमे व्यायाम करने चाहिए। आपके लक्ष्य पर आधारित वर्कआउट निर्धारित करने के लिए रनिंग कोच या फिटनेस प्रोफेशनल के साथ बात करें। </p>
<h3>निष्कर्ष</h3>
<p>दौड़ते समय आपका शरीर कितनी मेहनत कर रहा है, यह मापने के लिए हार्ट रेट ट्रेनिंग एक प्रभावी तरीका हो सकता है। लेकिन याद रखें कि खुद पर इतना दबाव न डालें कि पूरी तरह थक जाएँ। </p>
<p>अपनी हृदय गति को आरामदायक बनाए रखना चुनौतीपूर्ण हो सकता है। अपने लिए उपयुक्त वर्कआउट डिज़ाइन करने के लिए किसी रनिंग कोच या फिटनेस प्रोफेशनल के साथ बात करें। नए रनिंग या फिटनेस रूटीन को शुरू करने से पहले अपने डॉक्टर से बात जरूर करें। </p>
<p><a href="Source : https://www.healthline.com/health/running-heart-rate#summary">Source : https://www.healthline.com/health/running-heart-rate#summary </a></p>
<p>&nbsp;</p>
<p>&nbsp;</p>
</body>
</html>