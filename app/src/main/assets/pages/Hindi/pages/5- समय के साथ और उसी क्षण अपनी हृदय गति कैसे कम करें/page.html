<!DOCTYPE html>
<html>
<head>
	<link rel="stylesheet" type="text/css" media="all" href="style.css">
</head>
<body>
<p> अधिकतर वयस्कों के लिए, सामान्य रेस्टिंग हार्ट रेट यानी आराम करते वक्त हृदय गति 60 से 100 बीट्स प्रति मिनट (बीपीएम) होनी चाहिए। लेकिन यदि आप इस रेंज के ऊपरी स्तर पर हैं या उससे भी ऊपर हैं तो आपको अपनी हृदय गति कम करनी चाहिए। </p>
<p>बहुत कम हृदय गति होना संभव है लेकिन सामान्य रूप से रेस्टिंग हार्ट रेट जितना कम होगा आप उतने ही स्वस्थ होंगे। वास्तव में, अच्छे से प्रशिक्षित एथलीटों और अत्यधिक-सक्रिय व्यस्कों में अक्सर हृदय गति की रेंज 40 से 50 बीपीएम होती है। </p>
<p>यदि आपका रेस्टिंग हार्ट रेट बहुत अधिक है तो यहाँ समय के साथ इसे कम करने के कुछ बेहतरीन तरीकों के साथ-साथ उसी समय इसे शांत करने के कुछ टिप्स भी दिये गये हैं। </p>
<h3>समय के साथ अपनी हृदय गति कैसे कम करें </h3>
<p> डॉक्टर ऑन डिमांड में बोर्ड से प्रमाणित फिजीशियन क्रिस्टीन डीन, एमडी, कहती हैं कि जब आपका हृदय एक मिनट में कम बार धड़कता है तो हृदय अधिक दक्ष होता है और उसे शरीर में रक्त पम्प करने के लिए ज्यादा मेहनत नहीं करनी पड़ती है। </p>
<p>डीन कहती हैं “अध्ययनों से साबित हुआ है कि हृदय पर काम का बोझ कम होना, दीर्घ-कालीन स्वास्थ्य के लिए अच्छा होता है। कोपेनहेगन पुरुष अध्ययन में यह देखा गया कि उच्च हृदय गति, दिल के दौरे या स्ट्रोक के बढ़ते जोखिम से जुड़ी हो सकती है।” </p>
<p>डिग्निटी हेल्थ मर्सी मेडिकल ग्रुप के साथ क्लिनिकल कार्डियक इलेक्ट्रोफिजियोलॉजी के महीर गंधवाड़ी, एमडी कहते हैं, इसके अतिरिक्त, उच्च रेस्टिंग हार्ट रेट मधुमेह और हृदय रोग के बढ़ते जोखिम से जुड़ा हुआ है जिससे मृत्यु भी हो सकती है। </p>
<p>आप अपनी जीवनशैली में कुछ बदलाव करके आप अपना रेस्टिंग हार्ट रेट कम कर सकते हैं। डीन का कहना है कि कुछ बेहतरीन तरीकों में शामिल हैं: </p>
<p><strong>नियमित व्यायाम:</strong> डीन कहती हैं, “शारीरिक गतिविधि बढ़ाने से आपके हृदय के संपूर्ण स्वास्थ्य में सुधार होगा और समय के साथ हृदय गति भी कम हो सकती है।” नियमित टहलना, जॉगिंग, तैरना या साइकल चलाना रेस्टिंग हार्ट रेट को धीरे-धीरे कम करने के आसान तरीके हैं।<br>
</p>
<p><strong>स्वास्थ्यकर आहार:</strong> शोध में पाया गया है कि ओमेगा-3 फैटी एसिड से रेस्टिंग हार्ट रेट कम होता है – मछली, अखरोट और अवेकाडो का सेवन अधिक करें।<br>
</p>
<p><strong>धूम्रपान न करें:</strong> हेलेनिक जर्नल ऑफ कार्डियोलॉजी में प्रकाशित शोध के अनुसार, जो वयस्क धूम्रपान करते हैं उनमें रेस्टिंग हार्ट रेट अधिक होता है।<br>
</p>
<h3>उसी क्षण हृदय गति कम कैसे करें </h3>
<p> एंग्जायटी और तनाव से भी हृदय गति बढ़ सकती है, समय के साथ भी और तुरंत भी। हार्वर्ड मेडिकल स्कूल के अनुसार, सामान्य एंग्जायटी डिसऑर्डर से दिल के दौरे और कार्डियक इंजरी की दर बढ़ सकती है। </p>
<p>कुछ सामान्य तरीके हैं जो समय के साथ एंग्जायटी कम करने में मदद कर सकते हैं और उस क्षण में भी हृदय गति को सामान्य कर सकते हैं। डीन और गंधवाड़ी सलाह देते हैं: </p>
<p><strong>• ध्यान और गहरी साँस लेने के व्यायाम </strong></p>
<p><strong>• योग </strong></p>
<p><strong>• टहलना </strong></p>
<p><strong>• नहाना </strong></p>
<p><strong>• पर्याप्त पानी पीना </strong></p>
<p>यदि एंग्जायटी और तनाव आपके जीवन का हिस्सा हैं तो आपको कैफीन का सेवन कम कर देना चाहिए और तनाव कम करने के तरीके जानने के लिए किसी थेरेपिस्ट से मिलना चाहिए। </p>
<p>यदि आपकी हृदय गति अक्सर बढ़ी रहती है तो डॉक्टर के पास जाना जरूरी है। साथ में, आप अपने हृदय के स्वास्थ्य में सुधार के लिए एक वैयक्तिकृत योजना बना सकते हैं। </p>
</body>
</html>