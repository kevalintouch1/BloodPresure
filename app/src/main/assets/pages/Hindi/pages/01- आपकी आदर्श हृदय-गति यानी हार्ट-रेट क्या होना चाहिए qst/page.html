<!DOCTYPE html>
<html>
<head>
	<link rel="stylesheet" type="text/css" media="all" href="style.css">
</head>
<body>
<p> आपका हृदय एक मिनट में जितनी बार धड़कता है वह आपकी हृदय गति है। आप इसे आराम करने के दौरान (रेस्टिंग हार्ट रेट) और व्यायाम के दौरान (ट्रेनिंग हार्ट रेट) माप सकते हैं। आप व्यायाम के दौरान पर्याप्त मेहनत कर रहे हैं या नहीं, आपकी हृदय गति इस बात के सबसे विश्वसनीय संकेतकों में से एक है। </p>
<p>यदि आप हृदय रोग से ग्रस्त हैं या आपको कार्डियोवैस्कुलर रोगों का खतरा है, तो व्यायाम शुरू करने से पहले अपने डॉक्टर से बात करें और ट्रेनिंग हार्ट रेट की एक रेंज तय करने का प्रयास करें। डॉक्टर आपको बता सकते हैं कि आपकी स्थिति और फिटनेस स्तर के अनुसार कौन से व्यायाम सुरक्षित और उपयुक्त हैं। वे यह भी निश्चित करेंगे कि आपकी लक्ष्य यानी टार्गेट हृदय गति क्या होनी चाहिए और क्या आपको शारीरिक गतिविधियों के दौरान अपनी हृदय गति मॉनिटर करनी चाहिए। </p>
<p>कुछ बेसिक बातें पता होना जरूरी है ताकि जब आप अपने डॉक्टर से बात करें तो आपको अधिक जानकारी मिल सके। </p>
<h3>हृदय-गति कैसे मापें</h3>
<p> हृदय गति मापना नाड़ी यानी पल्स चेक करने जितना ही आसान है। आप अपने गले या कलाई पर पल्स चेक कर सकते हैं। अपनी रेडियल आर्टरी पल्स मापने की कोशिश करें, जो हाथ में अंगूठे के ठीक नीचे, कलाई के पार्श्व भाग में महसूस की जा सकती है। </p>
<p>अपनी हृदय गति मापने के लिए, अपनी तर्जनी और मध्यमा उँगलियों के सिरों को कलाई की इस नस पर हल्के से दबाएँ। ध्यान रखें कि अंगूठे का प्रयोग न करें, क्योंकि इसकी अपनी पल्स होती है और इससे आपकी गिनती गलत हो सकती है। एक मिनट तक महसूस होने वाली धड़कनों यानी बीट्स को गिनें। </p>
<p>आप 30 सेकंड तक भी गिन सकते हैं और उसे 2 से गुणा कर सकते हैं, या 10 सेकंड के लिए गिनकर 6 से गुणा कर दें। </p>
<p>या फिर, आप हार्ट रेट मॉनिटर का प्रयोग कर सकते हैं, जो अपने आप हार्ट रेट माप लेता है। आप इसे यह बताने के लिए प्रोग्राम कर सकते हैं कि आप अपनी टार्गेट रेंज से कब ऊपर या नीचे जा रहे हैं। </p>
<h3>आराम के दौरान की हृदय-गति से शुरू करें</h3>
<p> अपने ट्रेनिंग हार्ट रेट को मापने से पहले रेस्टिंग हार्ट रेट जाँच लेना चाहिए। रेस्टिंग हार्ट रेट जाँचने का सबसे अच्छा समय सुबह-सुबह होता है, बिस्तर से निकलने से पहले – आदर्श रूप से रात की अच्छी नींद के बाद। </p>
<p>ऊपर दी गई तकनीक का प्रयोग करके, अपना रेस्टिंग हार्ट रेट निश्चित करें और इस नंबर को अपने डॉक्टर के साथ साझा करने के लिए रिकॉर्ड करें। यह पुष्टि करने के लिए कि आपकी माप सटीक है, आपको लगातार कुछ दिनों तक रेस्टिंग हार्ट रेट चेक करना चाहिए। </p>
<p>अमेरिकन हार्ट एसोशिएशन (एएचए) के विश्वसनीय सूत्रों के अनुसार, औसत रेस्टिंग हार्ट रेट 60 से 100 प्रति मिनट के बीच होना चाहिए। हालांकि, यह संख्या उम्र के साथ बढ़ सकती है और अधिक शारीरिक गतिविधि करने वाले व्यक्तियों में आमतौर पर कम होती है। एएचए का कहना है कि शारीरिक रूप से सक्रिय व्यक्तियों, जैसे खिलाड़ियों में, रेस्टिंग हार्ट रेट 40 बीट्स प्रति मिनट तक हो सकता है। </p>
<h3>व्यायाम के लिए आदर्श हृदय-गति</h3>
<p>जब आप हृदय गति मापना सीख जाएँ, तो व्यायाम करते समय की लक्ष्य हृदय गति माप सकते हैं और मॉनिटर कर सकते हैं। </p>
<p>यदि आप हृदय गति मापने के लिए मैनुअल तरीके का प्रयोग कर रहे हैं, तो पल्स लेने के लिए थोड़ी देर तक व्यायाम को रोकना पड़ेगा।</p>
<p>यदि आप हार्ट रेट मॉनिटर का प्रयोग कर रहे हैं, तो बस मॉनिटर को देखते हुए व्यायाम जारी रख सकते हैं।</p>
<p>आपके डॉक्टर आपके लिए सर्वश्रेष्ठ टार्गेट हार्ट रेट निर्धारित करने में मदद कर सकते हैं, या आप अपनी उम्र के अनुसार ऊपर दिये गये दिशा-निर्देशों का प्रयोग करके अपना सामान्य टार्गेट जोन निर्धारित कर सकते हैं। </p>
<p>एएचए के अनुसार, मध्यम-तीव्रता वाली कसरत टार्गेट हार्ट रेट जोन के निचले स्तर के करीब होनी चाहिए जो आपकी उम्र से संबंधित हो। इस रेंज के उच्च स्तरों पर उच्च-तीव्रता वाली कसरतें होती है। </p>
<p>नीचे दिया गया टार्गेट हार्ट रेट जोन, हर आयु वर्ग की औसत अधिकतम हृदय गति के 50 से 85 प्रतिशत के बराबर है। औसत अधिकतम हृदय गति की गणना के लिए 220 से आपकी आयु को घटा देते हैं। </p>
<p>कृपया ध्यान रखें कि अमेरिकन हार्ट एसोसिएशन का कहना है कि ये आंकड़े सामान्य गाइड के रूप में उपयोग किए जाने वाले औसत हैं। यदि आपको लगता है कि यह गाइड मध्यम या तीव्र कसरत के लिए आपके व्यक्तिगत एक्सर्साइज़ हार्ट रेट जोन के लिए सही नहीं है, तो आपके डॉक्टर विशेष रूप से आपके लिए सर्वश्रेष्ठ टार्गेट जोन निर्धारित करने में आपकी मदद कर सकते हैं। </p>
<p>&nbsp;</p>
<h2> <img src="1.jpg" width="95%" height="320"></h2>
<p>ध्यान दें कि रक्तचाप कम करने वाली कुछ दवाएँ आपकी रेस्टिंग और अधिकतम हृदय गति को कम कर सकती हैं, जिससे आपकी टार्गेट जोन की गणना पर असर पड़ सकता है। यदि आप हृदय-रोग या किसी अन्य कार्डियोवैस्कुलर रोग के लिए दवाएँ ले रहे हैं, तो अपने डॉक्टर से पूछें कि क्या आपको व्यायाम के लिए हार्ट रेट टार्गेट जोन कम रखना चाहिए।</p>
<h3>अपनी सक्रियता के स्तर को समायोजित करना</h3>
<p>एक बार जब आप व्यायाम के लिए आदर्श हृदय गति निर्धारित कर लेते हैं तो अपने वर्कआउट की तीव्रता को नियंत्रित करने के लिए इस जानकारी का प्रयोग करना महत्वपूर्ण है। </p>
<p>किसी गतिविधि के दौरान यदि आपकी हृदय गति डॉक्टर की सलाह और ऊपर दिये गये दिशा-निर्देशों पर आधारित हृदय गति से अधिक है तो आपको अपनी गति और मेहनत कम कर देनी चाहिए। </p>
<p>व्यायाम करने के पहले सप्ताह में धीमी शुरुआत करें, अपने टार्गेट जोन के निचले स्तर से शुरू करें। धीरे-धीरे आप टार्गेट जोन के उच्चतम स्तर तक पहुँच सकते हैं। </p>
<p>अपनी स्वास्थ्य देखभाल टीम के मार्गदर्शन और थोड़े से अभ्यास के साथ, आप जल्द ही अपनी आदर्श हृदय गति को मापकर अपने व्यायाम का अधिकतम लाभ उठा सकेंगे। </p>
<p>&nbsp;</p>
<p>&nbsp;</p>
</body>
</html>